# REGOLAMENTO DCS JOINT AIR TASK FORCE (JATF) Rev.01 - 09/2020

Questo documento contiene le regole che disciplinano la vita della comunità DCS Joint Air Task Force (in forma abbreviata: JATF). Tutti coloro che desiderano entrare a farne parte sono tenuti a prenderne visione e ne è richiesta l'**integrale ed incondizionata** accettazione.

## 1. Che cos'è JATF

JATF è un luogo di aggregazione di gruppi di volo o squadriglie virtuali che condividono gli stessi ideali di simulazione aerea militare, intesa come il partecipare a (oppure organizzare) delle operazioni quanto più possibile verosimili, con procedure, comunicazioni e tattiche ispirate a quelle reali. Lo scopo è **divertirsi**, volando insieme ad altri gruppi e condividendo esperienze e conoscenze.

JATF **non** è un gruppo di volo, una squadriglia virtuale o un clan, né si prefigge di diventarlo in futuro. In JATF tutti i gruppi mantengono la propria identità e autonomia, il proprio modus operandi, i propri obiettivi e i propri membri.

JATF è apolitica, apartitica, aconfessionale e non ha scopi di lucro.

## 2. Struttura organizzativa

![Organigramma JATF](https://i.postimg.cc/nzD4mBny/jatf-organigramma.jpg "Organigramma JATF")

L'elemento fondante di JATF è il gruppo di volo, inteso come entità unica composta dai propri membri. Se ne distinguono due tipologie:

* **Gruppo di Volo Membro** (in forma abbreviata: GdVM): partecipa in modo organico alle attività JATF, ha pieno accesso alle risorse della comunità
* **Gruppo di Volo Ufficiale** (in forma abbreviata: GdVU): come il GdVM, ma partecipa anche ai processi decisionali

Oltre ai gruppi di volo possono entrare a far parte di JATF anche i cosiddetti *lone wolves*, ovvero singoli non legati ad alcun gruppo di volo o che, pur facendo parte di un gruppo di volo, si presentino individualmente. Tuttavia, è necessario che siano sponsorizzati da uno o più dei gruppi di volo già presenti.

Le attività di direzione e gestione sono svolte da un consiglio direttivo - denominato *Board of Directors* - costituito da 2 rappresentanti di ogni GdVU, da uno staff di gestione e moderazione dei canali di comunicazione, da uno staff dedicato all'organizzazione delle attività e da uno staff tecnico (vedi art. 3).

## 3. Cariche e ruoli

* **JATF Director**: è il responsabile in carica, presiede il consiglio direttivo e dà le direttive generali sulle attività e la struttura di JATF. Viene scelto tra uno dei due rappresentanti del GdVU che in quel momento guida l'organizzazione. Il suo voto vale **2 punti**.
* **JATF Counselor**: è uno dei due rappresentanti del GdVU, fa parte del consiglio direttivo e collabora con il Director e gli altri consiglieri alla definizione e al raggiungimento degli obiettivi JATF. Viene scelto dal GdVU di appartenenza. Il suo voto vale **1 punto**.
* **JATF Cyber Operations Cell**: si occupa degli aspetti tecnico/informatici, tra cui la gestione e manutenzione del server Discord, del sito e dei server di gioco.
* **JATF Staff**: si occupa di monitorare e moderare i canali di comunicazione (vedi art. 4) e di promuovere le attività all'esterno della comunità.
* **JATF Logistics**: si occupa di creare le missioni e di organizzare la partecipazione alle stesse, nonché di definire e redigere le Procedure Operative Standard.

Le cariche di Director e Counselor si possono ottenere **esclusivamente** per nomina.

Ogni membro di un GdVU può avanzare la propria candidatura per uno dei ruoli di staff: essa va presentata ai propri rappresentanti che, dopo averla valutata e approvata internamente, la sottopongono al consiglio direttivo. Esso, dopo ulteriore valutazione, può respingere (motivando la propria decisione) la candidatura oppure procedere alla nomina, che ha valore di approvazione della stessa.

Ogni membro può ricoprire più ruoli contemporaneamente, sebbene - avendone la possibilità - sia indicato smistare e suddividere quanto più possibile i ruoli, così da ridurre il carico di lavoro individuale e permettere ad ognuno di concentrarsi sullo svolgere al meglio i propri compiti.

Non è definita una durata massima di permanenza in un ruolo, tuttavia ogni posizione deve essere valutata e confermata periodicamente.

Ogni membro dello staff può richiedere in qualsiasi momento di essere sollevato dall'incarico, tale richiesta non può essere negata. I rappresentanti del gruppo di volo di appartenenza del membro dello staff possono decidere, a loro insindacabile giudizio, di revocare il ruolo; tale prerogativa spetta anche al consiglio direttivo e si estende a qualsiasi membro dello staff a prescindere dal gruppo di volo di appartenenza, ma può essere esercitata solo tramite le modalità indicate all'art. 9.

La creazione e l'organizzazione delle missioni può essere proposta anche dai GdVM, che hanno facoltà di avvalersi - se lo desiderano - del supporto dei membri dello staff JATF.

## 4. Canali di comunicazione

* Discord: su invito (inoltrare richiesta ai membri del consiglio direttivo)
* Whatsapp: su invito (inoltrare richiesta ai membri del consiglio direttivo)
* Facebook: Work In Progress
* Web: Work In Progress

## 5. Simulatori

Il simulatore di riferimento per il quale vengono organizzate le attività è [DCS World](https://www.digitalcombatsimulator.com/en/). E' ammesso avanzare richieste di spazi e risorse per l'uso di altri simulatori, che verranno valutate di volta in volta.

## 6. Iscrizione

La richiesta di iscrizione può essere inoltrata attraverso i canali di comunicazione di cui all'art. 4 e si intende approvata all'atto dell'assegnazione in Discord dei ruoli appropriati da parte dello staff JATF.

## 7. Disciplinare del gruppo di volo

Ogni gruppo che veda approvata la propria richiesta di iscrizione a JATF acquisisce immediatamente lo status di GdVM e deve indicare un massimo di 2 rappresentanti che faranno da portavoce verso il consiglio direttivo. Le modalità di scelta di questi ultimi e la durata dell'incarico sono a discrezione del gruppo stesso.

E' previsto un periodo di valutazione iniziale della durata minima di 3 mesi, durante i quali il consiglio direttivo e lo staff monitoreranno il comportamento e la partecipazione del GdVM, allo scopo di assicurarsi che siano conformi allo spirito di aggregazione e ai principi su cui JATF è fondata.

Ogni gruppo è quindi responsabile dei propri membri e deve monitorare e garantire - sia per essi sia per eventuali *lone wolves* sponsorizzati - la conoscenza e il rispetto del regolamento quando partecipano alle attività o si trovano all'interno dei canali di comunicazione o dei server JATF (vedi artt. 8 e 11).

E' fatto assoluto divieto di svolgere attività di reclutamento diretto nei canali di comunicazione ufficiali indicati all'art. 4. Tuttavia, è possibile richiedere che sui medesimi canali venga approntata una "vetrina" pubblica dove presentare le proprie caratteristiche e peculiarità, così da permettere ai *lone wolves* e altri potenziali interessati di valutare un'eventuale iscrizione spontanea. E' altresì consentito usare l'appartenenza a JATF, la partecipazione alle attività e il logo come fregio o vanto a scopo di reclutamento all'esterno della comunità.

Il gruppo che non adempia ai suoi obblighi può essere richiamato all'ordine e, nel caso di reiterate violazioni, espulso. L'espulsione del gruppo comporta automaticamente l'espulsione di tutti i suoi membri.

Dopo un periodo minimo di 6 mesi di partecipazione, il GdVM tramite i suoi rappresentanti può fare richiesta al consiglio direttivo di diventare GdVU. Il consiglio direttivo, previa attenta valutazione e impiegando le modalità di decisione indicate all'art. 9, può - a proprio insindacabile giudizio - respingere (motivando la propria decisione) la richiesta oppure accoglierla.

## 8. Norme comportamentali dell'utente

Discussioni e/o comportamenti che istighino alla violenza, che riguardino attività illegali o che possano configurarsi come diffamazione e/o discriminazione razziale, politica, religiosa, di genere o sociale sono da considerarsi monitorate dallo staff e possono portare a interventi d'ufficio nei confronti dell’utente responsabile e degli utenti coinvolti.

Non è **assolutamente** tollerata la mancanza di rispetto nei confronti degli altri utenti, con particolare riferimento alle offese personali eccedenti la normale carica agonistica tipica del gioco multiplayer online o su qualsiasi sito/forum esterno.

Non è tollerato un linguaggio non consono (con particolare riferimento alla blasfemia), specialmente in considerazione del fatto che le attività potrebbero essere trasmesse in streaming e/o registrate a scopi didattici e ricreativi.

Non è ammesso lo spam (messaggi multipli dallo stesso contenuto, richieste e discorsi fuori contesto, pubblicità, etc.) nei canali testuali o vocali, è diritto degli utenti chiedere allo spammer di cessare tale comportamento.

In nessun modo JATF supporta o promuove l’utilizzo di materiale protetto da diritti d’autore del quale l’utente non disponga di copia originale. L’utente risponde in via personale ed esclusiva di eventuali irregolarità in tal senso.

E' vietato utilizzare cheat allo scopo di migliorare le proprie capacità artificialmente e/o creare disappunto negli altri utenti.

Lo staff JATF, previe le opportune verifiche e conferme, ha l'autorità per riprendere e redarguire un utente che abbia volontariamente o inavvertitamente violato il regolamento e può segnalare l'accaduto al gruppo di volo di appartenenza. Il consiglio direttivo può richiedere direttamente ai rappresentanti del gruppo di volo in questione le opportune azioni correttive.

Nel caso in cui, nonostante tutto, i comportamenti illeciti dovessero perdurare sono previste sanzioni via via crescenti, che vanno dalla diffida formale al ban temporaneo dai canali di comunicazione e/o dai server, fino alla sospensione dalle attività JATF. Nei casi più gravi - specie se reiterati - è prevista l'espulsione e, ove vi sia *fumus criminis*, la segnalazione alle Autorità competenti.

L’utente non è tenuto a fornire dati di natura personale, a meno che non desideri farlo. Tuttavia, al solo scopo di adempiere ad eventuali obblighi normativi, lo staff potrà fare richiesta di dati quali nome e cognome, estremi di un documento di identità valido, numero di cellulare o profili social (se esistenti). Tali dati non saranno in alcun modo utilizzati da JATF né tantomeno comunicati a terze parti.

Ogni utente deve provvedere a modificare il proprio callsign anteponendovi la tag del gruppo a cui appartiene.

## 9. Decisioni della comunità

In JATF le decisioni sono prese **esclusivamente** dal consiglio direttivo, attraverso apposite assemblee periodiche o straordinarie, che - a seconda dell'argomento e in ogni caso ad assoluta discrezione del consiglio direttivo stesso - possono essere pubbliche o riservate. I membri del consiglio direttivo sono gli unici ad avere diritto di voto.

Nel caso di assemblea pubblica tutti i membri della comunità possono intervenire e presentare le proprie istanze, tuttavia - per una corretta canalizzazione delle informazioni - è sempre opportuno sottoporle preventivamente ai rappresentanti del proprio gruppo di volo per una prima valutazione. Le istanze possono essere rigettate a prescindere se sono palesemente contro le leggi italiane o il presente regolamento.

Le assemblee vengono gestite sulla falsariga di quanto previsto dal Codice Civile per le società di capitali.

Il Director, di sua iniziativa, su richiesta dei Counselor o comunque ogni **minimo 3 mesi** o **massimo 6 mesi** deve indire un’assemblea del consiglio direttivo, dandone avviso di prima convocazione **almeno 7 giorni** prima.

Nell’avviso di convocazione dell’assemblea deve essere fissato il giorno per la seconda convocazione, che non può aver luogo nello stesso giorno fissato per la prima. In ogni caso la seconda convocazione deve essere fissata **almeno 7 giorni** dopo la prima ma **entro i 30 giorni** seguenti.

Nell'avviso di convocazione deve essere stabilito l'Ordine Del Giorno, che include tutte le istanze emerse nel periodo intercorso dall'assemblea precedente.

In prima convocazione l'assemblea è validamente costituita se i partecipanti rappresentano complessivamente la maggioranza matematica (50% + 1) dei membri del consiglio direttivo, altrimenti è aggiornata in seconda convocazione. L’assemblea delibera con il voto favorevole del 50% + 1 dei presenti aventi diritto di voto.

In seconda convocazione l’assemblea è validamente costituita qualunque sia il numero di membri del consiglio direttivo presenti, purché in minimo di 3 + il Director (che deve essere presente). L’assemblea delibera con il voto favorevole del 50% + 1 dei presenti aventi diritto di voto.

Nel caso in cui anche in seconda convocazione non sia possibile costituire validamente l'assemblea o deliberare a causa di esito in parità, l’assemblea è aggiornata e rimandata a data da destinarsi. Nell’assemblea seguente viene riproposto il medesimo Ordine del Giorno, eventualmente integrato da ulteriori istanze che dovessero emergere nel frattempo.

In alternativa alle assemblee, il consiglio direttivo può deliberare su eventuali argomenti minori attraverso sondaggi o altre formule che permettano in qualsiasi modo di fornire un sistema di votazione. La votazione dura 7 giorni, può essere a risposta mutualmente esclusiva (SI/NO) o a risposta multipla e **deve** prevedere la voce "Voglio discuterne in assemblea". Non può essere chiusa al raggiungimento della maggioranza matematica, ma solo allo scadere dei 7 giorni previsti.

L'istanza è approvata se il 50% + 1 dei membri del consiglio direttivo esprime un voto favorevole. Per votazioni a scelta multipla vince la maggioranza; in caso di parità la votazione deve essere riproposta con scelta limitata alle opzioni più votate in modo da ridurre la possibilità di un ulteriore pareggio.

Se non si riesce a determinare una maggioranza o nel caso in cui sia stata raggiunta la maggioranza ma vi sia anche un solo voto alla voce "Voglio discuterne in assemblea", la votazione è annullata e l'istanza va iscritta all'Ordine del Giorno della prima assemblea utile.

## 10. Certificazioni, decorazioni e gradi

In JATF non è previsto l'uso ufficiale di certificazioni, decorazioni e gradi.

Ogni membro deve avere un livello di competenza sufficiente a soddisfare i requisiti minimi indicati nelle Procedure Operative Standard pubblicate. Il gruppo di volo di appartenenza è tenuto a garantire che i propri membri siano adeguatamente formati, informati e addestrati per poter partecipare alle attività JATF.

Ogni gruppo di volo, che mantiene completa autonomia decisionale sulle questioni interne, può implementare un proprio sistema gerarchico di gradi e/o brevetti e/o onorificenze; tuttavia questi titoli non hanno alcun impatto sugli altri membri e sulla struttura JATF. E' comunque consentito fregiarsene in firme, callsign e affini.

## 11. Modifiche al regolamento

Il presente regolamento può essere modificato senza preavviso, le modifiche verranno notificate tramite comunicazione sui canali ufficiali indicati all'art. 4 (ove applicabile).

La partecipazione ad attività successive alla comunicazione delle modifiche al regolamento vale come accettazione integrale ed incondizionata delle stesse.

La mancata accettazione delle modifiche da parte dei gruppi di volo e dei singoli membri degli stessi comporta l'interdizione automatica dalle attività JATF.